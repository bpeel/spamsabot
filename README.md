# Kontraŭspama roboto por Telegram

Jen roboto por Telegram kiu provas aŭtomate forviŝi kelkajn specojn de
spamo kaj forbaras la sendinton. Plejparte la spamo kiun ni ricevas
lastatempe estas plusendita de nur unu-du kanaloj. Do la skripto
rekonas plusendaĵojn de tiuj kanaloj.

## Kiel ruli la roboton

Por ruli la roboton vi devas unue krei roboton ĉe Telegram per
[@botfather](https://telegram.me/botfather). Kreinte la roboton vi
ricevos «API key» kiun vi devas doni al la kodo. Kreu dosieron ĉe
`~/.spamsabot/apikey` kaj enmetu la ŝlosilon kiel unu linion. Poste vi
povos simple ruli la skripton por funkciigi la roboton.

Vi tiel povas aldoni la roboton al iu ajn kanalo. Ĝi tamen devas ankaŭ
esti administranto por rajti legi la mesaĝojn kaj forviŝi spamon.

Se vi volas nur uzi la roboton vi povas aldoni
[@spamsabot](https://telegram.me/spamsabot) al via grupo kaj
administrantigi ĝin.
